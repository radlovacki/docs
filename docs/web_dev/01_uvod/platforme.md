# Платформе и језици за развој веб апликација

Развој веб апликација подразумева израду апликација које раде у веб
прегледачима. Да би се направила веб апликација, користи се комбинација
платформи, програмских језика и оквира.

Кључни језици за **фронт-енд развој** (енгл. *Front-End Development*) су HTML,
CSS и JavaScript. Да би се веб странице коректно приказале и на стандардним
екранима рачунара и на мобилним телефонима и таблетима, користе се респонзивне
технике веб дизајна и оквири као што је Bootstrap. Списак популарних оквира или
JavaScript библиотека за фронт-енд је огроман: React (Facebook), Angular
(Google), Vue.js, jQuery, Ember.js, Backbone.js итд.

За **бек-енд развој** (енгл. *Back-End Development*) користе језици за развој
апликација које се извршавају на страни сервера. Помоћу њих, поред самог
извршавања апликације, извршавају се упити над базама података и други
позадински процеси. Неки од популарних језика на страни сервера су:

- ASP.NET Core (C#),
- ASP.NET (C#),
- PHP,
- Node.js (JavaScript),
- Python,
- Ruby,
- Java,
- GoLang итд.

**Веб оквири** (енгл. *Web Frameworks*) су унапред изграђене библиотеке и алати
који поједностављују развој веб апликација. Популарни веб оквири за бек-енд су
Express.js (Node.js), Ruby on Rails (Ruby), Django и Flask (Python), Laravel и
CakePHP (PHP), Spring (Java) и др.

За **складиштење и управљање подацима**, веб апликације често користе релационе
базе података као што су MySQL и PostgreSQL, или NoSQL базе података као што је
MongoDB.

Веб апликације често комуницирају са спољним сервисима и изворима података
путем **API**-ја (енгл. *Application Programming Interfaces - API*). RESTful и
GraphQL су уобичајени приступи за креирање и употребу АПИ-ја.

Фул-стек развој (енгл. *Full-Stack Development*) подразумева и фронт-енд и
бек-енд развој, односно, подразумева све аспекте развоја.

Системи за управљање садржајем (енгл. *Content Management Systems - CMS*) као
што су  WordPress, Joomla, и Drupal нуде унапред изграђена решења за креирање и
управљање веб садржајима, што олакшава прављење и одржавање веб сајтова.

Треба напоменути и то да поред стандардних веб хостинг платформи, платформе у
облаку попут Microsoft Azure, Amazon Web Services (AWS) и Google Cloud
Platform, такође пружају инфраструктуру и решења за хостовање за веб
апликације.

## .NET Framework, .NET Core или .NET???

.NET је развојна платформа компаније Microsoft за развој различитих типова
апликација, укључујући десктоп, веб, мобилне, клауд и друге типове апликације.
Дизајнирана је да поједностави развој пружајући конзистентан и свеобухватан
скуп библиотека и алата за програмере. .NET подржава више програмских језика,
укључујући C#, VB.NET и F#.

**.NET Framework** платформа настала је почетком 2000-их. Првобитни фокус био
је на развоју Windows десктоп апликације, али се касније проширио и на веб
апликације, сервисе и друге врсте софтвера искључиво за Windows оперативне
системе. Поседује велику библиотеку класа познату као Base Class Library (BCL)
која обезбеђује API за развој Windows апликација. Каже се да је платформа
монолитна јер један велик оквир пружа све што неопходно за развој и извршавање
апликација. Битне верзије .NET Framework платформе су: 1.0, 2.0, 3.5, 4.0, 4.5
и последњe 4.7.2, 4.8 и 4.8.1.

**.NET Core** платформа настала је 2016. године као нови вишеплатформски оквир
отвореног кода. Дизајниран је да елиминише ограничења .NET Framework платформе
и обезбеди модуларнију и свестранију платформу за развој апликација.
Међуплатформска компатибилност омогућава програмерима да праве апликације које
раде на ширем спектру оперативних система - Windows, MacOS и различитим
дистрибуцијама оперативног система Linux. Каже се да је пратформа модуларна јер
је могуће укључити само библиотеке и компоненте које су неопходне, што узрокује
бољим перформансама и бржим извршавањем. Битне верзије .NET Core платформе су:
1.0, 1.1, 2.0, 2.1 и 2.2.

**.NET** је наследник .NET Framework и .NET Core настала 2019. године, почевши
од верзије 5.0, а у време писања овог текста, значајне верзије су 6.0 (LTS) и
7.0, док се ускоро очекује верзија 8.0.
