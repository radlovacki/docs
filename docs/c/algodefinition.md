# Дефиниција и задатак алгоритма

## Увод

Поступак решавања проблема може се поделити у више фаза:

1. **Декомпозиција**: разлагање проблема на елементарне делове са којима се
може лако управљати.
2. **Препознавање шаблона**: препознавање правилности и препознавање типова
података.
3. **Апстракција**: препознавање општих принципа који производе шаблоне.
4. **Дизајн алгоритма**: развијање поступка корак по корак за решавање
проблема.

Овакав начин решавања проблема, данас популарно назван рачунарско размишљање
*(енгл. Computational Thinking)*, од суштинског је значаја за развој софтвера,
али се може користити и за решавање проблема у свим дисциплинама, а нарочито у
природним и техничким наукама.

## Дефиниција и особине

**Алгоритам** представља прецизан опис поступка за решавање неког проблема у
коначном броју корака. Сваки од ових корака назива се **алгоритамски корак**.
Спровођењем алгоритамских корака долази до трансформације улазних података у
тражене резултате. Примена алгоритма на задате улазне податке ради добијања
резултата назива се **извршавање алгоритма**.

Алгоритам треба да поседује следеће особине:

* **Одређеност** (детерминантност): алгоритамски поступак расчлањен је на
коначан број корака, где је једнозначно одређен први и сваки следећи корак,
све до последњег. Ако више пута применимо алгоритам на исте улазне податке,
увек ћемо истим корацима доћи до истих резултата.
* **Резултативност** (усмереност): алгоритамски поступак треба увек да се
заврши после ограниченог броја корака, где не сме постојати препреке за његово
извршавање. Алгоритам је применљив на улазне податке ако се његовим извршавањем
добија тражени резултат. Алгоритам није применљив ако се никада не зауставља
или се зауставља на једном од корака без резултата.
* **Масовност**: алгоритам не треба да служи за решавање једног јединог случаја
(односно једног улазног податка), већ за целу класу задатака истог типа (односно
за скуп улазни података).

Постоје два основна правила за записивање алгоритама:

1. записани алгоритам треба да буде јасан и разумљив програмеру и
2. на основу записаног алгоритма програмер може да напише рачунарски програм.

Алгоритме се може записати на више начина, а обично се то ради текстуално или
помоћу дијаграма тока. На пример, треба записати алгоритам који ће на основу
унете вредности странице коцке $а$ израчунати површину коцке $P$ и запремину
коцке $V$. Текстуално, алгоритам би се могао записати на следећи начин:

```text
Нека су променљиве a, P, V реални бројеви
Унети вредност променљиве а
Израчунати P = 6 * a * a
Израчунати V = a * a * a
Штампати вредност променљиве P
Штампати вредност променљиве V
```
