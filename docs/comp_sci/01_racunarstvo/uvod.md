# Увод у рачунарство и информатику

У прошлости, људи су мануелно рачунали, односно обрађивали различите податке из
свог окружења. Како је човечанство напредовало, тако се обим и сложеност
израчунавања и обраде података повећавао. Како је обављање ових задатака било
споро и склоно грешкама, људи су почели да користе разна помоћна средства. Та
помоћна средства су се кроз историју развијала, од помагала за рачунање, преко
механичких калкулатора и аутоматских машина, све до електронских рачунара.

**Податак** *(енгл. data)* је формализована чињеница, појам или догађај из
реалног света. Представља се низом знакова. Може се регистровати, обрађивати,
чувати, преносити и презентовати.

На пример, подаци могу бити:

- *Електротехничар информационих технологија* (текст)
- $30$ (цео број)
- $01.09.2023.$ (датум)

**Обрада података** *(енгл. data processing)* представља скуп активности којима
се подаци трансформишу у информације.

**Информација** *(енгл. information)* представља скуп података стављен у
одређену форму. Сама реч потиче из латинског језика, са оригиналним значењем
"давање облика нечему".

На пример, информација може бити: *У одељењу образовног профила Електротехничар
информационих технологија, 01.09.2023. године, има 30 ученика.*

**Информатика** је наука која се бави прикупљањем, обрадом, складиштењем,
преносом и презентацијом података и информација. Појам информатика настао је
конструкцијом речи информација и аутоматика у другој половини XX века.

**Рачунарство** је научна дисциплина која се бави развојем и применом средстава
које се користе у информатици (хардвер и софтвер, комуникационе мреже и др.)

У западним и северноамеричким земљама, више су у употреби термини
**Рачунарске науке** *(енгл. Computer Science)* као термин за научну област и
**Информационе технологије** *(енгл. Information Technology - IT)* или
Информационо-комуникационе технологије
*(енгл. Information and Communication Technology)* као термин за технологију.

**Дигитална писменост** је термин који описује способност проналажења,
вредновања, коришћења и стварања садржаја коришћењем информационих технологија,
односно способност ефективног коришћења информационих технологија на радном
месту и ван њега. Рачунарство и информатика у I разреду средње школе = основе
дигиталне писмености!

**Области примене** информатике у савременом друштву: образовање, здравство,
индустрија, занатство, саобраћај, туризам, угоститељство, електротехника,
машинство, архитектура, економија, банкарство, администрација, трговина,
управа, полиција, војска, безбедност, забава, уметност, дизајн, новинарство,
медији, издаваштво… Да ли постоји област људске делатности у којој се не
примењује информатика?

## Задаци за проверу знања

- Дефиниши појам **податак**.
- Дефиниши појам **обрада података**.
- Дефиниши појам **информација**
- Шта је **информатика**?
- Шта је **рачунарство**?
